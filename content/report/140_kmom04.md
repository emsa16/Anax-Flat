---
views:
    byline:
        region: main
        template: default/content
        sort: 2
        data:
            meta:
                type: content
                route: block/byline
...
Kmom04
===============================

### Allmänna reflektioner:

Det här är en spännande kurs, den är så annorlunda från alla andra kurser på dbwebb. Design är min svagaste sida inom webbutveckling men jag är tacksam för att jag får lära mig grunderna i det i alla fall.

### Hur känner du inför färger och webbplatser? Föredrar du något särskilt ljust, mörkt, färgglatt?

När jag skapat mina me-sidor under alla dbwebb-kurser hittills så har jag alltid valt ljusa sidor med sparsmakat med färg och stil. Det handlar dels om att jag inte haft förmågan att göra bättre men även att jag finner det avskalade stiligt. Däremot när jag tittar på andra webbsidor så uppskattar jag färgstarka sidor om de är omsorgsfullt gjorda.

### Har du funderat på hur webbplatsers färgskala och färgsättning påverkar besökarens känsla av webbplatsen? Bidrar val av typsnitt till den känslan?

Det vi gått igenom i denna kurs och speciellt i de senaste kursmomenten, med färg och typsnitt, är inte något jag reflekterat över alls tidigare. Uppgiften där vi skulle analysera webbplatsers färgscheman var intressant och öppnade ögonen för det. Det återstår att se hur medvetet jag kommer att se på webbplatser jag besöker i framtiden. Jag vet egentligen inte hur mycket det påverkar besökaren vilka färgval och typsnitt en sida har, så länge de är smakfullt ihopsatta. Åtminstone så tycker jag, trots alla insiktsfulla texter om typografi vi läst, att typsnitt inte påverkar jättemycket, inte de små detaljerna i alla fall.

### Hur känns din LESS-struktur så här långt?

När jag tog itu med temaväljaren så hade jag först en enorm uppgift att gå igenom alla less-moduler och sortera allting bättre så att jag hade koll på vilka filer som innehöll vad och vad som skulle ingå i ett bastema. Jag hade inte tidigare granskat alla filer överdrivet noggrant så jag putsade också så att inget överflödigt fanns med, eftersom många av filerna bara kopierats rätt in i projektet. Jag gjorde upp ett dokument (readme i modules-mappen) där jag kategoriserade och beskrev alla moduler och vilka som innehåller variabler och regler som kan anpassas i mina diverse teman. Till slut hade jag dock organiserat allt och hade hittat en bra struktur för vad som skulle ingå i bastemat och vad i default-temat. Hela denna temaväljaruppgift tog dock så mycket tid att när jag nu till slut är klar med alla mina nya teman så känns det som att mina tema-filer inte är i bra ordning alls och det sätt som de importerar varandra inte känns optimalt och överskådligt. Så jag behöver egentligen gå igenom dem en gång till nu och göra bättre struktur där.

### Hur valde du att göra med ditt eget default tema?

Jag gjorde alla andra teman först och sparade default-temat till sist. Det var klokt eftersom jag lärt mig mycket på vägen och jag kunde skapa ett default-tema som jag ändå är helt nöjd med. Jag har beskrivit temat i den specificerade texten på me-sidan så där finns det mer att läsa om temat.

### Var det något särskilt som du uppfattade som utmanande i detta kmom?

Jag har väldigt svårt för CSS och LESS. Jag förstår aldrig varför saker inte fungerar då det är så många regler staplade på varandra och när en regel är mer specifik så tar den över trots att det inte är meningen och då känns det dumt att behöva lägga till flera selektorer bara för att den regeln ska få företräde. Det är också svårt att hitta rätt ställe när filerna är minifierade i webbläsaren. Sedan så är detta med design svårt för mig och hur många modeller jag än har så får jag inte ihop färgerna till något snyggt. Jag har nog lagt en full vecka av heltidsstudier på att komma igenom temaväljaruppgiften så lättnaden att äntligen vara klar är stor, även om jag inte är särskilt nöjd med mina teman och min struktur nu. Jag har tagit många felsteg under uppgiftens gång också; jag lade nästan en hel dag på att försöka pilla med en modul som skulle ge mig enkel kontroll över hur min header-banner färgas enligt css-egenskapen filter. Till slut måste jag skrota hela den idén när det visade sig att filter fungerar väldigt oförutsägbart och speciellt det faktum att den inte synkar alls med hsl-värden. Så nu har jag manuellt justerat filtren för varje tema så att header-bannerna matchar färgschemat.
