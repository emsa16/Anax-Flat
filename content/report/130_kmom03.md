Kmom03
===============================

### Allmänna reflektioner:

Som jag har suttit dessa dagar och svurit åt det typografiska gridet! Det har inte varit kul och det har tagit enormt mycket tid i anspråk. Ett av problemena har varit att uppgiftens instruktion var att göra gridet "tillräckligt bra". Detta vaga krav har jag haft svårt att nå, för när jag ser på det typografiska gridet, så är det antingen rätt eller fel. Är en regel fel på en pixel så kan regeln dupliceras många gånger över sidan så att gridet i slutet av sidan inte alls matchar innehållet. Kan detta kallas tillräckligt bra? Inte enligt mig. Vad som gjorde det värre var att exemplet som man skulle följa i artikeln, och som jag valde att kopiera texten från till min egen exempelsida på me-sidan, inte själv matchade gridet, inte ens nära. Jag läste lrc's tankar och förslag på forumet och försökte implementera en del av dem, men inte heller de stämde riktigt heller. Framförallt var det borders som ställde till det och de gick inte heller att göra sig av med; om man försökte förskjuta element med relativ positionering för att motverka bordern så hjälpte det inte eftersom den förskjutningen sker först efter att alla element placerats ut. Jag testade även med box-sizing och fasta höjder, men det funkade inte med flerradiga blockrutor såsom inrutade kodblock. Det som till sist blev min lösning var att nästan uteslutande använda bara margin-bottom på alla element, då började raderna till slut ställa sig i led med gridet och därefter blev det lättare.

Eftersom så mycket tid har gått åt till att få det typografiska gridet ens att fungera har jag inte lagt någon tid alls på att ändra typografin enligt egen smak, utan utgått ifrån exempel-filerna.

### Hur känns det att vara styrd till ett vertikalt grid, hämmande eller stödjande?

Än så länge så känns konceptet med och förverkligandet av ett vertikalt grid som en stödjande konstruktion. Framförallt upplever jag det som användbart genom att den är så enkel att koda in och kontrollera. Ännu mer praktiskt är det att html-dokumentet inte nödvändigtvis behöver röras alls, utan att allting kan ordnas på CSS-sidan. På me-sidan har jag ett 12-grid, men genom ett 24-grid kan man få ganska precis kontroll över hur element kan placeras ut vertikalt, så jag upplever inte att utseendet skulle se altlför inrutat ut. Det är tvärtom en befrielse att veta att det finns regler som styr placeringen av elementen och som dessutom enkelt kan göras responsivt.

### Hur känns det att jobba med ett typografiskt horisontellt/baseline grid, ser du någon poäng med det?

Jag förstår poängen med ett typografiskt grid på konceptplanet, men jag ser inte riktigt att det skulle vara speciellt praktiskt i webbsammanhang. Det var skönt att få webbsidan till den punkt då allt var anpassat efter det typografiska gridet, men vägen dit var lång och tung och jag upplever inte riktigt att lönen var mödan värd. Om man är väldigt noga med proportionerna och att kunna peta in sitt magiska nummer överallt så kan det vara värt det, men jag ser i alla fall just nu på webbdesign som att jag vill skapa något som är funktionellt och användarvänligt, och det typografiska gridet har ganska liten betydelse där.

### Har du jobbat med liknande layouttekniker sedan tidigare?

Det enda jag kände till sedan tidigare var flexbox-konstruktionen, som jag använt med stor framgång i flera projekt tidigare. Den är i sig en ganska kraftfull konstruktion även om det inte kan åstadkomma allt som det vertikala gridet kan. Jag skulle därför ha velat använda flex i mitt vertikala grid men det funkade inte alls bra. Efter en kort granskning förstod jag att det berodde på att Anax Flats template-struktur inte är lämplig för flex, som lägger de direkta child-elementen som flex-element när man deklarerar en flexbox. Detta funkar ju dåligt med Anax Flat som har flera div-lager på varandra med outer-wrap, inner-wrap, row osv.

### Du börjar se hur man kan jobba med LESS, kommentarer på det?

Det känns redan så naturligt att använda LESS att jag knappt reflekterar över det. Det är ju egentligen bara CSS, fast med superkrafter. I enklare webbprojekt vet jag inte om jag skulle ta in LESS eftersom det alltid kräver extra steg med kompilering, men i större projekt är det väldigt praktiskt. I uppgiften där vi skulle lägga in våra grid på me-sidan så kom LESS också till ovärderlig nytta, jag vill inte ens tänka på hur mycket jobb och repetitiv kod som skulle ha uppstått om vi gjort samma uppgift utan LESS. Det enda negativa jag kan komma på just nu har inte så mycket med LESS att göra som med det att CSS-koden i detta projekt minifieras när den kompileras från LESS till CSS. Det har gjort det svårt att hitta exakt vilka regler som påverkar en viss aspekt av sidan när jag granskar sidan i webbläsarkonsolen.

### Hur uppfattade du nivån på detta kmom? Svårt, lagom, många nya begrepp?

Nivån var ganska lagom den här gången tyckte jag. Inget var för svårt att ta till sig, men det fanns ändå tillräckligt med nytt att lära sig och bearbeta för att hjärnkontoret skulle få sig ett träningspass. Vingarna var ännu ganska oprövade gällande LESS så det blev ganska mycket med det men gick i slutändan fint. Artiklarna om griden var kanske inte helt tydliga, de lämnade i alla fall en del osagt om implementation, speciellt med det horisontella gridet. Steget från artikel till att implementera griden på egen hand skulle nog ha blivit för stort men videoserien var till mycket stor hjälp och innehöll mycket bra grejer. Det som blev tidskrävande och frustrerande var bara det oändliga småpillandet med det typografiska gridet.
