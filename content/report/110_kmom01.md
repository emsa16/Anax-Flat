---
views:
    byline:
        region: main
        template: default/content
        sort: 2
        data:
            meta:
                type: content
                route: block/byline
...
Kmom01
=======

### Allmänna reflektioner:

Då var vi igång igen med en ny kurs. Det går så fort, det är en helt annan känsla att studera i programmet nu på 100 % än under förra årets kurspaket, då man vecka för vecka långsamt lärde sig något nytt. Nu lär jag mig dubbelt så mycket på samma tid. Denna kurs har jag verkligen sett fram emot ända sedan jag såg att den infördes på dbwebb. Nu var det ju inte så mycket design i första momentet men ändå väldigt mycket spännande grejer. Jag noterade att det fanns två artiklar från nngroup.com i materialet. Jag kom ihåg att jag gillat deras som förekommit tidigare i kurserna, och även denna gång var de mycket lättillgängliga och bra att läsa.

### Är du sedan tidigare van att jobba i ramverk för att bygga webbplatser? Om ja, vilka ramverk/språk har du jobbat med?

De ramverk jag tidigare bekantat mig med har uteslutande varit under dbwebb-kurser, det vill säga jQuery Mobile (HTML5), Mithril (Javascript), Cordova (HTML, CSS, Javascript), Flask (Python) och Bootstrap (HTML, CSS, Javascript). Pust, tror det där var alla. Vissa av dessa är jag mer insatt i (Mithril, Flask) och vissa väldigt ytligt (Cordova). Dock har jag genom den kaskad av ramverk vi bekantat oss med fått en grundläggande förståelse för vad ramverk är och vad som kan förväntas av ett ramverk. Det är ju ganska stor skillnad på alla de projekt som går under samlingsnamnet ramverk, till exempel jQuery Mobile och Bootstrap handlar främst om att skapa en stabil och enhetlig layout och utseende, medan Mithril och Flask kan bygga sidorna på väldigt dynamiska och intressanta vis och är alltså mer den underliggande strukturen.

### Det blev en del nya verktyg i labbmiljön, var de nya för dig eller kände du igen dem?

Av de verktyg som användes i kursmomentet så var det endast composer jag var bekant med sedan tidigare, då jag behövde installera den för att kunna installera någon av de php-linters som Atom använder. Den var därför färdigt på plats och tack vare det gick installationen av Anax Flat smidigt. Däremot var make samt git och GitHub helt nya för mig. Make verkar oerhört spännande men kursmomentet rörde knappt vid det, annat än att nämna att det existerar och hur man använder en färdig Make-fil, men det vore intressant om vi gick mer in på det. Jag studerade make-filen vi använde och såg att det fanns bash i den, men när "make-språk" blandades in så var det svårt att riktigt förstå vad den gjorde.

GitHub och git har jag länge sett framemot att sätta mig in i och skulle kanske ha gjort det redan tidigare men jag såg att denna kurs skulle introducera det så då väntade jag. Det var rätt enkelt att komma igång med det, förutom att jag satt och svor en lång stund då jag inte fick ssh-nycklarna att fungera, för git bad alltjämt om inloggningsuppgifterna när jag skulle pusha något. Till slut såg jag det lilla stycket i slutet av GitHubs guide om att man kanske behöver uppdatera sin remote url i git så att det är en länk för SSH istället för HTTPS, och genast så var saken löst. Jag skulle med en gång vilja lära mig mera om det och framförallt det jag ser som det intressanta, att flera människor kan jobba med samma projekt samtidigt och använda branches och merga projekt och saker i den stilen. Detta förstår jag inte ännu hur det fungerar i gits ekosystem. Trots det var det ändå lärorikt att äntligen lära sig hur detta system fungerar, som verkar "ubiquitous" med programmering idag, för att använda ett engelskt ord. Kopplingen till resten av kursen är kanske inte stark men jag uppskattar att det lärs ut i något skede i alla fall.

### Hur kändes det att jobba med Anax Flat och bygga din me-sida?

Efter alla kurser med HTML var det först oerhört märkligt att skriva i Anax version av Markdown-formatet. Samtidigt var det befriande, allt var så lätt. Jag blev också nyfiken på den bakomliggande strukturen som vi inte gick in på så mycket i detta moment, .meta.md-filerna verkar vara väldigt viktiga. Överlag kändes ramverket väldigt lättanvänt men ändå flexibelt och användbart, en riktigt bra kombo. Dock hade jag en del problem när jag skulle sätta igång med me-sidan, vilket kan göra att den ser annorlunda ut än hur den borde, men jag har ingen referenspunkt så jag vet inte säkert om allt är som det ska. Först av allt så dök det upp felmeddelanden när jag körde make-filen, egrep klagade på att en fil/mapp inte existerade, men den verkade inte tyda pathen korrekt eftersom repot ligger i en huvudmapp med mellanslag i namnet. Jag hade tidigare i veckan samma problem när jag skulle initiera ett annat kursrepo, då var det en enkel bugg som fixades, kan det vara samma här? Hursomhelst så verkade detta fel inte påverka make-filens förmåga att göra vad den skulle och site-build skapade projektet. När jag öppnade upp sidan i webbläsaren så möttes jag av en massa identiska felmeddelanden, `Warning: A non-numeric value encountered in /Users/Emil/Dropbox/Studier 2016/dbwebb-kurser/design/me/anax-flat/vendor/mos/anax/src/Content/CFileBasedContent.php on line 176`. Med dessa felmeddelanden som fyllde halva sidan innan den egentliga webbsidan började verkade också göra att footern spårade ur och stretchades ut vertikalt. Jag letade reda på ursprunget till felmeddelandet och korrigerade det med att lägga till raden `$id = (int)$id` precis innan felmeddelandet på rad 176, vilket verkade lösa problemet iom att felmeddelanden försvann och footern normaliserades. Men konstigt med ett så allvarligt fel i koden för själva ramverket, så jag ville beskriva det i detalj, ifall det är något jag gjort fel eller om det är en bugg.

### Har du några förutfattade meningar, eller kanske en etablerad övertygelse, inom design och användbarthet för webben?

Om jag får lov att skryta så har jag varit imponerad av hur lätt jag haft för att lära mig programmering och att bygga webbplatser av olika typer. Dock har min svaga punkt hela tiden varit design, layout och CSS. Jag är okunnig på design och väldigt osäker på mina designval när jag gör en webbsida. Någon övertygelse om hur design och användbarhet på webben ska fungera har jag därför inte. Mina skapelser blir oftast väldigt enkla och stilrena om jag inte tvingar mig själv att flippa ur lite och lägga en vågad färg på några knappar. Dels beror detta på att jag inte kan göra bättre än så längre och dels för att jag personligen oftast finner att det är snyggare ju enklare det är. Skulle jag göra en personlig hemsida så skulle dess utseende bli väldigt avskalat och tråkigt men jag skulle föredra det så. Men jag vill verkligen lära mig att göra mer vågad design och helt enkelt lära mig grundläggande webbdesignmetodik.

### Det fanns videor som kompletterade artiklarna, hjälpte de dig att förstå materialet bättre?

Mos video-serie var definitivt till hjälp när jag byggde Anax-sidan. Dels så var det repetition på det jag läst i artikeln och dels kunde han ta upp lite andra aspekter och detaljer som artikeln inte nämnt, så man fick en bättre helhetsbild av uppgiften med både artikel och video.
