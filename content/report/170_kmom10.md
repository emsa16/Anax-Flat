---
views:
    byline:
        region: main
        template: default/content
        sort: 2
        data:
            meta:
                type: content
                route: block/byline
...
Kmom10
===============================

### Uppdrag 1 och 2 - Analyser
I uppgifterna har jag börjat med att läsa igenom och analysera källmaterialet som angivits och formulerat de kriterier som analysen ska använda sig av. Jag har därefter försökt göra ett urval som är så brett som möjligt med tanke på den aspekt som står i fokus för analysen. Jag har dock velat undvika att tänka efter för noga och välja sidor utefter hur jag tror att de kommer att stå sig i analysen, utan gjort ganska spontana val.

I enlighet med vad som diskuterats i en forumtråd så håller jag detta stycke ganska kort, då analystexterna är ganska självförklarande. De bägge analysuppgifterna hittas under rubriken Analyser på me-sidan.

### Uppdrag 3 - Webbplats
Jag valde kund 2, artisten, för att det var den kund som jag spontant fick mest mentala bilder och idéer av när jag läste beskrivningen, och jag föreställde mig att det kan bli kul att leka med designen för en sådan kund. Jag bestämde mig för att skapa en kund som dels inkluderar sånt jag gjort och velat göra, dels vänner och bekanta som pysslat med liknande grejer. Jag tänkte mig att detta var en kund med ett väldigt brett spektrum av färdigheter och att jag ville spegla det i designen. Det är ganska uppenbart att bilderna på sidan inte hänger ihop med varandra, utan jag har plockat ihop bilder från olika ställen. Eftersom detta är en mockup på designen så har jag fokuserat på känslan och stilen och inte på att låtsas som att detta är den helt slutgiltiga produkten. Bilderna behöver dock vara i samma stil för att sidan ska vara lika intressant som nu. Länkar och namn på evenemang och annat är för det mesta verkliga men sammanhangen är givetvis påhittade.

Jag valde att göra en helt ny installation av Anax Flat för att få en ren start på mitt nya projekt och ha mer kontroll över vad jag har i projektmappen. Jag ville inte ha något som skräpade i projektet som jag inte medvetet lagt dit. Såsom på me-sidan så har jag justerat småsaker i ramverkets templates för att allting i bloggen ska stå på svenska då jag valt att göra sidan på svenska. Jag har en sidebar som är permanent på alla sidor förutom tema-sektionen och den innehåller en kort sammanfattning av kunden. I övrigt så beskrivs artisten och syftet med sidan mer ingående på om-sidan. Då detta projekt handlar om design så har jag inte implementerat något kontaktsystem annat än en epostadress, men ett kontaktformulär eller liknande skulle absolut vara av intresse att inkludera i projektet. Sidan innehåller allt det som specifikationen kräver: en blogg; en flashbild på varje sida; header med meny, rubrik och logo; en footer med tre sektioner och länkar till licens, cookies och kontakt.

### Uppdrag 4 - Tema
Eftersom jag ville använda de moduler jag haft på me-sidan så kopierade jag över hela theme-mappen därifrån och gick igenom den och rensade bort allt överflödigt. Jag skapade sedan ett mood board på Pinterest där jag samlade lite bilder på designelement och webbsidor vars design jag gillade och på något sätt kunde fungera som inspiration. Jag gick in på en del portfoliosidor, speciellt för artister, och tog inspiration framförallt av mer minimalistisk design. Hela kursen har jag varit intresserad av sidor som använder ett gridnät av bilder på förstasidan som någon sorts överblick över sidan. Efter att ha tittat på några exempel så satte jag igång med att bygga förstasidan, som fick fungera som ledstjärna för designen. Bildgridet är fullt responsivt och ser bra ut i alla storlekar, men sidan är definitivt snyggast i helskärm. Det har varit ett mål att få så mycket som möjligt av innehållet ”above the fold”.

Såväl bastemat som standardtemat custom följer alla de krav som specifikationen ställer upp och är responsiva samt följer både det vertikala och horisontella gridet. Det finns ett undantag från detta gällande det typografiska gridet. Som jag har insett i tidigare kursmoment så går det inte att göra figure-element kompatibla med det typografiska gridet, eftersom man då måste börja justera höjden på bilder som flyter på sidan. Man inser ju redan av namnet att typografiskt grid inte passar bilder. Tyvärr gör detta faktum att om man visar det typografiska gridet (med ?hgrid) på en sida med bilder så matchar innehållet inte gridet. Bilder eller former matchar alltså inte det typografiska gridet, men resten av sidans element gör det. För att kunna se detta behöver man dock gå till en sida utan bilder eller manuellt ta bort bilderna från sidan med display:none.

Det är också värt att notera att bastemat inte gör något med bilderna på förstasidan som används i diamantgridet, utan bild och rubrik listas bara rakt av. Jag motiverar detta med att bastemat inte är tänkt att användas på egen hand utan endast finns som grund för egentliga teman.

### Uppdrag 6 - Temastruktur
Jag har använt samma moduler som på min me-sida och då jag redan tidigare under kursen gjort ett eget readme-dokument för att kunna hålla koll på alla modulerna, så den fick bli grunden i denna text. Punkt 1 ingår delvis i det inledande stycket och delvis bakas det ihop med punkt 2 i beskrivningslistan som tar upp merparten av texten. Gällande punkt 3 så har jobbet med de LESS-moduler som jag valt ut skett redan tidigare under kursen och jag har även färdiga exempelsidor på me-sidan som jag därför tycker att jag har rätt att hänvisa till.

Även detta stycke hålls kort då uppgiften i sig är en text, så det finns inte så mycket att säga om själva processen mer än vad texten redan innehåller.

### Allmänt om projektet
Den största utmaningen med detta projekt hade inte med själva uppgiften att göra utan att min dator drog sin sista suck under projektets gång och jag blev tvungen att flytta över arbetet på en annan dator och det tog ett tag att få igång labbmiljön och allt att fungera på nytt. I själva projektet så var den största utmaningen mitt ”diamantgrid” på första sidan. Jag tog det som en utmaning att försöka implementera detta, som jag sett exempel på i liknande utförande på andra sidor, men det var kanske ett misstag att försöka mig på något så ambitiöst. Under flera dagar höll jag på med det och fick göra om den från grunden ett par gånger. Till slut hittade jag en guide som hade en helt ny lösning på detta koncept och detta blev till slut grunden även till min lösning. Jag är ändå nöjd med slutresultatet och tycker att det är en snygg och bra lösning som dessutom fungerar ypperligt väl responsivt.

Jag försökte implementera designprincipen unity och hade hoppats på att använda en diamantformad inramning på alla bilder på sidan men det blev för svårt att skapa ett bra regelverk, då bilderna har väldigt olika proportioner, vissa är liggande och andra stående. Det finns en bild utöver förstasidan som är gjord i denna stil, profilbilden på om-sidan.

Det har lett till en del huvudbry då jag inte riktigt kan ramverket och inte har full kontroll över dess delar, i motsats till oophp-kursen och anax-lite. Det är svårt att veta hur saker fungerar bakom kullisserna och jag har spenderat en hel del tid på att leta mig igenom ramverkets olika delar och försöka se hur sidorna byggs upp för att kunna utnyttja det men har till slut valt enklare, om än inte lika smidiga, lösningar på vissa detaljer.

Skrivuppgifterna var inte särskilt svåra för mig, jag är van att skriva. Det enda jag har att kommentera är att det var en liten utmaning i analysen kring användarvänlighet att försöka sätta sig in i hur jag uppfattar sidor som jag besökt så många gånger som om det var första gången jag såg dem, men jag följde instruktionerna om att man ska välja sidor man känner väl till och gjorde sedan så gott jag kunde.

Sammanfattningsvis så var det ett ganska bra projekt som avslutning på kursen, jag är tacksam att det inte var mer omfattande då saker bortom min kontroll gjorde att det drog ut på tiden ändå.

### Om kursen
Det här har varit den svåraste kursen hittills på dbwebb. Webbdesign är svårt och kräver helt andra färdigheter än programmering i övrigt. Jag har blivit bättre på det längs med kursens gång, men detta är och har hela tiden min svagaste länk inom webbutveckling. och jag gillar inte detta ämne heller särskilt mycket. Men jag är ändå glad för att jag tagit mig igenom den här kursen.

Den känsla som dominerat under kursens gång har varit en stor avsky för CSS. Jag har stora problem att kontrollera det och tycker inte om att sitta och pilla med det. Jag hittar inga sätt att kunna strukturera min CSS-filer bra eller metoder för att arbeta med CSS på ett bra sätt. LESS har gjort det aningen lättare men arbetet att jobba med stilmallar innehåller så mycket trial&errror och att man skuffar pixlar fram och tillbaka i en evighet att jag inte blir tokig av det ibland. Det känns inte som att det finns tydliga regelsystem utan enda sättet att ta sig fram är genom att väldigt långsamt prova sig fram. Jag ogillar också att CSS-koden ibland hamnar i konflikt med sig själv och för att få rätt regel att gälla måste man lägga till ”onödig” kod bara för att göra regeln ett steg specifikare än den andra regeln den står i konflikt mot, eller ännu värre, lägga in nyckelordet important. Detta har jag dock lyckats undvika.

Kursen har känts ganska spretig och vissa saker tycker jag har varit relevanta och andra inte alls. Jag gillade kmom06 med designprinciper mest av allt och tycker att vi gott kunde ha lagt 2 kursmoment på det innehållet för det kändes väldigt viktigt och grundläggande. Vidare har jag gillade alla analysuppgifterna och sektionerna om Make, Git, LESS, responsiv design och användarvänlighet. det sistnämnda behandlades lite ytligt och vi kunde ha dykt djupare ner i det. Många av artiklarna har varit bra och intressanta och boken har också varit helt bra.

Däremot har jag upplevt att allt arbete med ramverket Anax Flat varit malplacerat, då vi ändå måste använda ganska mycket HTML för att kunna använda klasser och lägga in html-element, så vi har inte dragit så mycket nytta av ramverkets Markdown-funktionalitet. Skulle jag inte samtidigt ha gått oophp-kursen så skulle jag nog ha haft väldigt svårt att navigera ramverket. Sektionerna om hur man skriver för webben samt videoserien om hur man tar bilder var intressanta men kändes också irrelevanta för kursen. Vidare så tror jag inte att jag kommer att använda det typografiska gridet i framtiden då jag inte upplever det som särskilt relevant för webben, det är så små detaljer som det handlar om och nätet är alltmer på väg mot visuell kommunikation istälet för skriftlig och fokus behöver ligga mer på användarvänlighet när man designar och inte vilket bindstreck man ska använda.

I stora drag tycker jag kursen har varit bra och lärorik men det är en hel del som kunde rensas bort och istället mera fokus lägga på kursens kärnämnen. Betyg: 5/10
