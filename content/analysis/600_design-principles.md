---
views:
    byline:
        region: main
        template: default/content
        sort: 2
        data:
            meta:
                type: content
                route: block/byline
...

Utvärdering av designprinciper för 4 webbplatser
================================================

## Introduktion

### Urval
Jag försökte hitta visuellt och designmässigt intressanta webbplatser, som också skiljde sig från varandra i såväl design som funktion. Jag försökte att inkludera i mitt urval såväl sidor som var väldigt visuellt fokuserade och sidor som var mer funktionella, och hitta exempel på såväl modern och klassisk design. Sidan för spelet Firewatch är färggrann och visuellt uttrycksfull; sidan för verktyget Basecamp mer enkel och avskalad; banken SEB:s sida styrs av funktionalitet; plattformen Kickstarter är modern och drivs av sitt innehåll.

### Bakgrundsmaterial
Jag har utgått från de designprinciper och -element som presenteras i föreläsningen [Art & Design - Lesson 4 - Elements & Principles of Art](https://www.youtube.com/watch?v=MHCVY_qNye4&index=7&list=PLKtP9l5q3ce-oz7aoBkk-oEn4xzGbtqxU). Där ingår rikligt med visuella exempel som tydligt förklarar de olika designprinciperna.



## 1. [Campo Santo - Firewatch](http://www.firewatchgame.com/)

![firewatchgame.com](image/analysis/firewatchgame.com.png?w=700&save-as=jpg&q=90)

### Mål och syfte
Denna sida har ett mål och det är att sälja dig en produkt: spelet Firewatch.

### Allmänt designintryck
Sidan kännetecknas framförallt av sina starka färger och stiliserade design. Ett stort och imponerande element på sidan är en parallax-scrollande bakgrund vilket ger en häftig känsla av djup. Utseendet speglar spelets stiliserade visuella design. Vidare är sidan dramatisk och lockande i sitt bildspråk och layouten är egentligen väldigt enkel, vilket ytterligare hjälper sidan att fokusera på det singulära syftet att sälja spelet. Det är en spännande och mycket effektiv design.

### Designprinciper
Den här sidan är lätt att börja analysera från ett rent bildkonstperspektiv då det första man möter i princip är en målning. De designprinciper jag tycker är tydligast för denna sida är rörelse, enhetlighet (unity), kontrast och betoning (emphasis). Rörelse uppstår genom hur ögat rör sig genom bilden från de tydligaste elementen neråt mot skogen och mörkret och man lockas att scrolla neråt, då upplever man även konkret rörelse i och med parallax-effekten. Enhetlighet finns i det monokroma färgschemat och landskapet som omfamnar hela bilden och när man scrollar nedåt så sjunker man in i den mörka delen av miljön. Det är skarpa kontraster mellan ljus och mörker vilket skapar fokus på mannen på klippan, tornet i fjärran och namnet i mitten. Även längre ned på sidan hjälper ljus text och tydlig typografi att lyfta fram viktig information. Betoning kommer i form av att man fokuserar på titeln i mitten av bilden genom att klippan och träden pekar mot det och titeln omges av 'negative space'. Vidare betonas dalen som den centrala platsen i spelet genom att inramas av berg runtom. Resten av sidan betonar text och medieinnehåll genom en mörk, anonym bakgrund och ingen onödig information på höger eller vänster sida.

På undersidorna saknas den stora bilden men i övrigt är designen densamma. De flesta designprinciperna finns kvar men undersidorna saknar känslan av rörelse som finns på första sidan. Det är också lätt att man klickar sig vidare till utvecklaren Campo Santos egen sida, som styrs av annat färgschema och andra designprinciper.



## 2. [Basecamp](https://basecamp.com/)

![basecamp.com](image/analysis/basecamp.com.png?w=700&save-as=jpg&q=90)

### Mål och syfte
Målet med denna sida är att informera om och sälja ett mjukvaruprogram för projektledning. Sidan lyfter fram vad som gör detta program bättre än andra och hur man använder det.

### Allmänt designintryck
Denna sida är inte flashig på något sätt. I grunden är det svart text på vit bakgrund och med en centrerad textkolumn. Det skulle kunna vara hur trist som helst. Ändå har designen många intressanta och lockande detaljer. Det första man möts av är en iögonfallande bild och en stor oväntad rubrik. Med sin avskalade design kan sidan lägga mycket fokus på att punkt för punkt pedagogiskt sälja in sin produkt. Man dras in i texten och lockas hela tiden vidare till nästa sektion och jag tycker att det är en mycket effektiv design.

### Designprinciper
De styrande designprinciperna på denna sida är kontrast, rörelse och betoning (emphasis). Kontrast ligger i att första bilden och rubriken är så stora i jämförelse med andra element att de genast fångar ens uppmärksamhet. Det finns också en konceptuell kontrast, då varken bilden eller rubriken säger något om produkten som sidan försöker sälja utan istället lägger fokus på problem, ett vågat val men det väcker stor nyfikenhet att läsa vidare. Även brödtextens storlek är ganska stor och typografin distinkt vilket ger en känsla av att texten 'poppar' upp från designen. Man kan även identifiera en viss rörelse på sidan genom att layouten innehåller korta textstycken som är uppblandade med bilder så att besökaren hela tiden kan se en skymt av nästa sektion som lockar med en bild eller intressant rubrik och hela tiden ger en lust att scrolla vidare. Sidan har också en intressant användning av betoning: en gul bakgrund på vissa nyckelord som ser ut precis som text som fysiskt betonats med en klassisk gul överstrykningspenna. Det är ett klassiskt sätt att betona text och ger också en känsla av projekt, möte och fysiska papper och pennor.

Även på undersidorna råder samma designprinciper. Det är stora och fräcka rubriker, en layout som undviker alltför långa textstycken utan lägger in småroliga bilder emellanåt och samma överstrykningspenna.



## 3. [SEB](https://seb.se/)

![seb.se](image/analysis/seb.se.png?w=700&save-as=jpg&q=90)

### Mål och syfte
Den här sidan har till syfte att vara en banks ansikte utåt på nätet. Den samlar alla bankens tjänster på ett ställe och riktar sig till såväl existerande som potentiella kunder.

### Allmänt designintryck
Denna design har som mål att sortera all den information och de val som besökaren har tillgång till på ett organiserat och lättnavigerat vis.
Med en tydlig meny och en gridbaserad layout försöker man trycka in så mycket information som möjligt på första sidan så att alla besökare, med sina många varierande behov, hittar vad de letar efter. Designen är helt klart underordnad funktionaliteten här. Sidan utgår ifrån att besökaren känner till en banks grundläggande funktioner och fokuserar därför på tjänster som går utanför de allra vanligaste banktjänsterna. En banksida är inte heller något man slösurfar in på utan besökaren är ute efter specifik information. Resultatet blir ett ganska överväldigande intryck med all information, som dock balanseras av en anonym design, så det känns ändå ganska enkelt att hitta det man letar efter.

### Designprinciper
Den här sidan har inte jättetydliga designprinciper som genast hoppar ut, men man kan hitta balans, enhetlighet (unity) och betoning (emphasis) här. Balansen är kanske den tydligaste principen, sidan är ganska symmetrisk och båda halvorna 'väger' lika mycket. En ganska strikt gridlayout förstärker detta. Det finns enhetlighet i formerna, rutor och boxar finns överallt på sidan, medan det är ont om rundade hörn. Det finns inga element som avviker från sin placering i rutnätet heller. Ett element är tydligt betonat över resten av sidan, nämligen bilden och rubriken högst upp som handlar om hållbart sparande. Betoningen skapas dels genom att rubriken och länken är isolerade från resten av innehållet och de innehåller också kontrast, framförallt genom storleken på rubriken, för att fånga besökarens fokus.

Undersidorna har lite andra balansförhållanden men känns fortfarande väldigt noga balanserade och gridlayouten finns kvar. Enhetligheten finns kvar på alla sidor enligt samma mönster. Dock saknar undersidorna en lika stor betoning på 'call-to-action' som den om hållbart sparande på första sidan.



## 4. [Kickstarter](https://www.kickstarter.com/)

![kickstarter.com](image/analysis/kickstarter.com.png?w=700&save-as=jpg&q=90)

### Mål och syfte
Denna sida är en plattform för crowdfunding-projekt. Organisationen Kickstarter erbjuder på denna sida möjlighet för entreprenörer av alla slag att marknadsföra och försöka samla ihop pengar till sina projekt, i utbyte mot en viss avgift om projektet lyckas med sin insamlingskampanj. Plattformens mål är att lyfta fram intressanta projekt och göra det enkelt att hitta bland alla pågående och tidigare projekt.

### Allmänt designintryck
Sidan vill lyfta fram de projekt som finns där och presenterar därför en stor mångfald så att alla besökare kan hitta något som fångar deras intresse. Många designelement är minimalistiska och projekten presenteras i en lättöverskådlig gridstruktur. Sidan är ljus och med ett enkelt men tydligt färgschema. Designen finns för att strukturera upp sidan och lyfta fram projekten men inte ta så mycket plats själv. Är man helt obekant med crowdfunding kan det första intrycket vara lite förvirrande men i övrigt gör designen ett bra jobb att omedelbart presentera en så stor mångfald av projekt som möjligt på ett tydligt och inbjudande sätt.

### Designprinciper
Jag ser två tydliga designprincpier här, enhetlighet (unity) och betoning (emphasis). Enhetlighet skapas av att alla projekt som är tillgängliga på plattformen är layoutade identiskt i små rutor. Detta gör det lätt att hitta den information man söker och för samman plattformen trots att den innehåller väldigt varierande projekt. Den gridbaserade layouten där olika projekt presenteras hjälper också att föra samman sidan, och där kunde man även argumentera för att rytm- och balans-designprinciper existerar. Betoning läggs på projekten genom att sidan är ljus och har ljusa och anonyma avgränsande linjer, som sedan kontrasteras med lockande och varierande bilder för de olika projekten. Fokuset riktas alltså genom designen mot projekten, vilket också är sidans syfte.

Den viktigaste undersidan är de enskilda projektsidorna. Går man till exempel till [detta projekt](https://www.kickstarter.com/projects/zachandwhite/bushido-breaker-a-hidden-movement-and-deduction-ca) så är det delvis andra designprinciper som gäller. Designen är i huvudsak densamma med färger och former, men på projektsidan tävlar inte projektet om uppmärksamhet med andra projekt. Det behövs därför inte samma nivå av enhetlighet och projektskaparna har delvis möjlighet att själva forma designen av sin projektsida, vilket gör det svårt att fastställa designprinciper för undersidorna. Här finns dock en assymetrisk tvåkolumnslayout som är välbalanserad. Det finns också ytterligare ett betoningselement genom den färgstarka 'call-to-action'-knappen 'Back this project', som förstås är det viktigaste elementet på sidan.



## Avslutningsvis
Uppgiften är gjord på egen hand.
