---
views:
    byline:
        region: main
        template: default/content
        sort: 2
        data:
            meta:
                type: content
                route: block/byline
...

Utvärdering av användarvänlighet för 4 webbplatser
==================================================

## Introduktion

### Urval
Denna uppgift specificerade att jag skulle välja sidor som jag är väl bekant med och besöker ofta. Två av sidorna i urvalet kan klassas som sociala medier och två som innehållsdrivna sidor. De är alla ganska välbesökta sidor och har därför allihopa med stor sannolikhet testats gällande användarvänlighet, så detta kan komma att påverka betygen så att alla får ganska höga betyg.

### Metod
Analysen baserar sig på de fem komponenter av användarvänlighet som läggs fram i artikeln [Usability 101: Introduction to Usability](https://www.nngroup.com/articles/usability-101-introduction-to-usability/). Dessa komponenter är:

- **learnibility**: hur lätt är det för en nybörjare att utföra normala uppgifter på sidan?
- **efficiency**: hur snabbt kan användare som redan är bekanta med sidan utföra vanliga uppgifter?
- **memorability**: om en användare återvänder till sidan efter att inte ha använt den på ett tag, hur snabbt går det för dem att bli bekväm med sidan igen?
- **errors**: hur ofta gör användare fel, hur allvarliga är dessa fel och kan användare återhämta sig enkelt från dessa fel?
- **satisfaction**: är sidan behaglig att använda?

Jag har valt att behålla de engelska namnen för att inte förlora några nyanser i begreppen. För varje komponent ger jag sidan ett betyg på en skala mellan 0 och 5 och räknar sedan samman dem i slutet för ett generellt betyg.

Alla sidor i analysen är jag väl bekant med och har därför inga problem med att använda dem. För att kunna göra en mer objektiv analys har jag försökt föreställa mig hur jag skulle navigera sidan om jag vore en ny användare. För varje sida går jag igenom några vanliga uppgifter som kan tänkas vara typiska bland användare av just den sidan.



## [Reddit](https://www.reddit.com/)

![reddit.com](image/analysis/reddit.com.png?w=700&save-as=jpg&q=90)

Reddit kallar sig själva för 'internets förstasida'. Sidan består av en massa diskussionsforum, subreddits, alla med sitt eget specika tema och community. Som användare prenumererar du på diverse subreddits och får då ett flöde med inlägg från dem alla, normalt sorterade efter vilka inlägg som är heta just nu. Användare kan posta inlägg, kommentera samt rösta upp eller ner andras inlägg och kommentarer.

### Learnability: 3
Även utan att vara inloggad så erbjuder sidan ett flöde av inlägg från ett kurerat urval av subreddits. Det primära innehållet får ta upp mycket utrymme och det är enkelt att förstå att det är en lista på länkar och inlägg, tack vare att sidan har ett enkelt och standardiserat utseende. Det är inte helt lätt att hitta till kommentarerna eftersom inläggsrubrikerna oftast tar en till en extern sida, och Reddits egna kommentarfält nås endast genom att klicka på den lilla paragrafen under inlägget. Sidans header och sidebar innehåller en hel del information och speciellt headern har väldigt liten typsnittsstorlek. Det tar ett bra tag att hitta länken till registreringsformuläret. Registreringen är däremot enkel.

### Efficiency: 5
Sidan är i sitt grundutförande ganska enkel, de vanligaste uppgifterna en användare utför är att öppna länkar, navigera bland kommentarer, skriva egna kommentarer, rösta på innehåll samt lägga upp egna länkar. Alla de mest vanliga åtgärderna är väldigt nära tillgängliga och headern, sökrutan och sidebaren finns alltid på sidan oavsett var man befinner sig. För en van användare är sidan mycket enkel och snabb att använda.

### Memorability: 5
Genom att sidan använder sig av koncept för kommentarer och röstning som idag är ganska standardiserat på nätet och gränssnittet inte förändrats på många år så är tröskeln för att komma tillbaka till sidan väldigt låg.

### Errors: 4
Eftersom användargränssnittet inte består av stora tydliga knappar med mycket luft emellan utan ganska enkla textlänkar som är ganska små och tätt ihopsittande så är det ganska enkelt att klicka fel och hamna någon annanstans än man tänkt sig. Dessa fel är dock inte så allvarliga och man bör väldigt snabbt märka av innehållet om man hamnat där man tänkt sig, och det är enkelt att backa tillbaka. Det går att radera sina egna kommentarer och ångra en röst man gett, så konsekvenserna av fel man gör är väldigt små.

### Satisfaction: 2
Sidan är byggd för att föra fram innehållet så mycket som möjligt, och dessutom så mycket innehåll som möjligt. Den har inte ett särskilt spännande eller flashigt gränssnitt så användarupplevelsen är inte särskilt intressant, men den behöver inte vara det heller utan klarar sig på att vara ganska anonym, för innehållet är det som håller användaren kvar. Det är också enkelt att navigera mellan subreddits och klicka sig vidare till nytt innehåll att konsumera. Varje subreddit har också en möjlighet att skapa sin egen CSS-stil vilket kan ge ett mer intressant utseende på gränssnittet, men som användare behöver man inte aktivera detta.

### SLUTSUMMA: 19/25



## [Twitter](https://twitter.com/)

![twitter.com](image/analysis/twitter.com.png?w=700&save-as=jpg&q=90)

Detta är ett klassiskt socialt medium. Man skapar ett konto, postar korta inlägg och följer andra användare för att få se deras inlägg i ett flöde. Twitters nisch är att inlägg kan vara endast 140 tecken långa, vilket gör att inlägg ofta blir väldigt komprimerade och kärnfulla.

### Learnability: 5
Det finns huvudsakligen två sätt en användare kan anlända till Twitter. Antingen kan man komma till en användares konto direkt och se deras inlägg, då konton och deras innehåll normalt sett är öppet tillgängliga även för icke-användare. Det andra alternativet är att man kommer till Twitters förstasida, och där kan man inte göra så mycket annat än logga in eller registrera sig. Registreringsprocessen är enkel och man får hjälp att hitta konton att följa beroende på vad man är intresserad av. Huvudsidan lyckas med att innehålla allt det väsentliga användaren behöver utan att kännas överbelamrad. Mitten av sidan innehåller flödet med inlägg från de konton man följer och sidokolumnerna ger dig en överblick över din profil, rekommenderade konton att följa samt aktuella trender. Designen gör det lätt att fokusera och hitta och man är snabbt igång med att tweeta, retweeta, gilla och kommentera.

### Efficiency: 3
De vanligaste uppgifterna att skriva inlägg och se och kommentera andras inlägg är väldigt enkla för vana användare. Som användare spenderar man största delen av sin tid i huvudflödet, i kommentarflödet till ett inlägg eller på en användares profilsida, och dessa är alla tydliga och lätta att att använda för det mesta. I takt med att man följer fler konton så blir ens flöde lite oöversiktligt. Sidans algoritm för flödet presenterar inte alltid inlägg i kronologisk ordning och prioriterar ibland vissa konton framför andra. Sökfunktionen är inte heller den bästa då den blandar både konton och innehåll.

### Memorability: 4
Användargränssnittet innehåller många hjälpsamma anvisningar som kort och enkelt säger var man gör vad, vilket gör det väldigt lätt för någon som varit borta ett tag att komma igång med sidan igen. Exakt hur flödet fungerar förändras med tiden och även trenderna för hur folk använder formatet för att kommunicera, men sidans grundlayout är stabil och enkel att minnas.

### Errors: 5
Det är lätt hänt att man klickar på ett inlägg så att den fyller hela skärmen, men det är lika lätt att stänga ner inlägget igen. Knappar och menyer är tydliga och man ser lätt hela tiden var man befinner sig. Man kan radera inlägg och kommentarer man gör i misstag, och man kan även ångra retweets och gilla-markeringar och gränssnittet kommunicerar även tydligt om man gjort detta. I mitt test kan jag inte hitta några allvarliga fel som en användare kan göra.

### Satisfaction: 5
Utseendet är väldigt tilltalande och ett flöde som aldrig tar slut gör att man lätt fastnar kvar och glömmer att man borde ha gjort något annat istället. Genom att man kan följa vem som helst utan att behöva få länken bekräftad så är det lätt att följa kändisar och intressanta konton och ta del av deras åsikter och nyheter. Möjligheten att använda hashtags förbättrar ytterligare användarens möjligheter att hitta precis det innehåll man är intresserad av.

### SLUTSUMMA: 22/25



## [SVT Play](https://www.svtplay.se/)

![svtplay.se](image/analysis/svtplay.se.png?w=700&save-as=jpg&q=90)

På denna sida finns om inte allt så det mesta av SVT:s programutbud tillgängligt on demand och utan betalväggar.

### Learnability: 5
Sidans enda syfte är att samla och spela upp alla program som SVT erbjuder. Sidan kräver ingen inloggning utan användaren kan på ett klick börja spela upp ett program om det råkar ligga på förstasidan, och vilket program som helst ligger bara ett par klick bort. Eftersom sidan har ett så enskilt syfte så behövs inga sidebars och endast en mycket enkel meny som bara är till för att underlätta sökandet. Bildlänkar till programmen får alltså fylla hela skärmen och det är alltså väldigt lätt att komma igång med att titta på ett program.

### Efficiency: 3
Det finns väldigt lite att lära sig på denna sida utöver hur man navigerar menyerna. Om man undersöker sidan lite mer kan man hitta många olika sätt att filtrera innehållet, såsom att välja genre, program som inkluderar teckenspråk eller kan ses utomlands, eller andra alternativ. Eftersom det inte finns konton så finns det heller inte direkt sätt att anpassa sidan efter sina behov eller spara sina favoritprogram. Ens titt- och sökhistorik sparas inte heller, utan sidan presenteras på samma sätt varje gång man besöker den.

### Memorability: 5
Eftersom det finns så kontroller att lära sig så är det svårt att glömma hur man använder sidan. Sidan vinner i detta avseende på att välja bort extra funktionalitet och fokusera på att vara så lättanvänd som möjligt.

### Errors: 5
De enda typer av fel en användare kan göra är att navigera till fel program, vilket kommer att vara omedelbart uppenbart, vilket gör det lätt att korrigera felet. Det finns så gott som inga konsekvenser av dessa fel heller, så felen är väldigt milda.

### Satisfaction: 3
Sidan är extremt enkel att använda och stora bilder bjuder in användaren att klicka på dem. Sidan saknar helt extrafunktioner, vilket gör att det inte finns något sätt att interagera med sidan, såsom att kommentera eller favorisera en video. Denna avsaknad är medveten men gör att användaren inte nödvändigtvis dröjer sig kvar på sidan, inte bläddrar sig vidare till ett nytt program eller deltar i en diskussion kring programmet.

### SLUTSUMMA: 21/25



## [Wikipedia](https://en.wikipedia.org/wiki/Main_Page)

![wikipedia.org](image/analysis/en.wikipedia.org.png?w=700&save-as=jpg&q=90)

Denna sida är den största och mest kända encyklopedin på nätet, som dessutom är gratis och innehållet byggs upp av dess användare, vem som helst kan bidra i detta open source-projekt. Men majoriteten av dess användare kommer endast för att läsa artiklarna.

### Learnability: 2
Användaren möts på förstasidan av en vägg av text, länkar och olika block. Det finns välfyllda menyer i vänster sidebar och header och typsnittsstorleken är ganska liten. Det en användare främst vill göra är att leta efter artiklar. Då gäller det att hitta den lilla sökrutan uppe i högra hörnet. Beroende på vilken språkversion av sidan man landar på så kanske man inte hittar den artikel man söker. Då behöver man hitta en meny till vänster där man väljer på vilket språk man vill se artikeln. Sidan är inte särskilt tydlig med dessa grejer och erbjuder ingen form av introduktion till sidan. Dock består de allra flesta användares behov endast av att kunna hitta rätt artikel, så det finns inte så mycket mer man måste lära sig för att kunna använda sidan rätt. Det finns många mer avancerade sätt att leta artiklar och information, som att leta i kategorier eller portaler, men dessa är inte nödvändiga för enkel sökning.

Jag tänker inte ta med redigering av artiklar i denna analys, då det är funktioner som endast intresserar en minoritet av användarna, och är en helt annan användarupplevelse.

### Efficiency: 5
Genom att de flesta användare endast letar information och inte själva bidrar så blir det väldigt enkelt att använda sidan när man väl förstår på vilka sätt man kan leta. Det är väldigt praktiskt att man på en artikelsida kan se vilka andra språk artikeln är tillgänglig på, för det finns alltid en möjlighet att informationen man letar efter saknas i en språkversion av artikeln men däremot hittas i en annan. Genom en omfattande kategorisering av artiklar och grupperingar av artiklar genom navigationsrutor som samlar artiklar i samma ämne är det väldigt lätt att klicka sig vidare och hitta artiklar som kan relatera till den nuvarande artikeln. Sidan använder sig överhuvudtaget till en extrem nivå av hyperlänkar vilket skapar en oerhört bra sammankoppling mellan allt innehåll på sidan.

### Memorability: 4
Sidan använder ett väldigt standardiserat utseende, inte särskilt modernt och spännande, men enkelt att använda. Detta gör det enkelt att återvända till sidan och snabbt bli bra på att använda den igen. Eftersom det finns så många sätt att leta efter information kan man glömma vissa sätt om man inte använder sidan på ett tag, men det påverkar inte ens möjlighet att använda sidan särskilt mycket.

### Errors: 3
Då det finns väldigt många länkar man i misstag kan klicka på är det väldigt lätt att navigera fel i misstag. Dessa fel är dock ganska milda och bör vara lätta för en överväldigande majoritet av användare att korrigera. Dessutom består varje artikelsida förutom av själva artikeln även av en diskussionssida kring hur sidan kan förbättras, en redigeringssida där du kan modifiera artikeln utan några som helst hinder, samt en versionshistorik av texten. Skulle man hamna in på redigeringssidan är det lätt hänt att man kan göra oavsiktliga förändringar i artikeln. Communityt kring sidan är dock väldigt aktivt och de flesta olämpliga ändringar är snabbt korrigerade av någon annan. Risken att man gör detta fel är liten men konsekvensen är potentiellt stor.

Det finns också en risk att man inte hittar den information man letar efter. Detta kan bero på att man är inne på fel språkversion eller på att informationen inte finns. Det är vanligt med hyperlänkar i en artikel som leder till artiklar som ännu inte är skapade, endast länken. Dessa länkar är tydligt markerade med rött, men kan vara förvirrande i början. Hittar användaren inte informationen hen letar efter så är detta en omöjlig uppgift att lösa. Om det dock är ett fel som sidan gör är tveksamt och kan diskuteras.

### Satisfaction: 4
Denna sida är inte särskilt snygg eller intressant att använda utifrån sin design. Sidan är väldigt texttung och illustreras väldigt sparsmakat, vilket kan göra att användaren snabbt lämnar sidan om man vill ha sin information i ett mer lättillgängligt format. Men är man en användare av sidan så är det rimligtvis för att man är nyfiken på information, och den nyfikenheten kan sidan tillfredsställa extremt väl. Genom att sidan på så många sätt kan leda läsaren vidare till relaterade artiklar kan man spendera mycket mer tid på sidan än man ursprungligen planerat. Välskrivna artiklar är dessutom väldigt intressanta att läsa och man blir ständigt överraskad av hur många artiklar det faktiskt finns att läsa.

### SLUTSUMMA: 18/25



## Sammanfattning

### Slutställning:
1. Twitter - 22/25
2. SVT Play - 21/25
3. Reddit - 19/25
4. Wikipedia - 18/25

Alla sidor klarade sig väldigt bra i denna analys men Twitter slutade på topp, tack vare en väldigt användarvänlig layout och en bra nybörjarguide. Den är lätt att förstå och använda och sidan lyfter fram de viktiga delarna för användaren men bevarar luft i sin design. Reddit och Wikipedia hamnar lite efter de andra eftersom de valt en enkel, klassisk stil framför en modern.
