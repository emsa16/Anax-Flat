---
views:
    byline:
        region: main
        template: default/content
        sort: 2
        data:
            meta:
                type: content
                route: block/byline
...

Språkanalys av 4 webbplatser
==================================================

## Introduktion

### Urval
Urvalet består av fyra sidor som på olika sätt kännetecknas av texter och artiklar. Jag har försökt göra ett brett urval som inkluderar sidor med väldigt olika fokus och sätt som texterna skrivs och läses på.

### Metod
Analysen baserar sig på texten [Skriva för webben](https://www.iis.se/docs/Att_skriva_for_webben_.pdf). På basen av denna text har jag tagit fram fem punkter som jag kommer att titta på när jag analyserar webbsidorna. De fem punkterna är:

- strukturera informationen i en **omvänd pyramid**, det viktigaste innehållet först i en inledande sammanfattning, en s.k. ingress
- använda **nyckelord** och lägg dem i början av rubriker, stycken, listor och liknande
- **rubriker** måste vara tydliga och korta, de ska länka till texten men behöver också kunna stå för sig själva
- använd **mellanrubriker och fetstil** för att markera och lyfta fram viktig information vid skumläsning, men endast om de behövs och tillför information
- skapa luft och rytm i texten genom att lägga in **blankrader** i texten, speciellt när en ny tanke introduceras



## 1. [Wikipedia](https://en.wikipedia.org/wiki/Main_Page)

![wikipedia.org](image/analysis/en.wikipedia.org.png?w=700&save-as=jpg&q=90)

Denna sida är nätets största så kallade wiki-sida, där vem som helst kan bidra till artiklarna. Det är också en encyklopedi vilket betyder att de som besöker sidan är ute efter kunskapshämtning som enda syfte mer än de andra sidorna i urvalet, vilket gör den intressant att analysera.

Eftersom sidan uteslutande skapas av användare så finns det vissa artiklar som är väldigt välskrivna och vissa som bara är påbörjade. För denna analys har jag gjort ett urval av några artiklar som verkar vara någorlunda heltäckande om sitt ämne.

### Omvänd pyramid
Varje artikel är försedd med en ingress som är placerad högst upp på sidan, ovanför innehållsförteckningen. Den allra första meningen i ingressen komprimerar ytterligare artikelämnet och kan stå för sig själv som en godtagbar förklaring av ämnet. Bredvid ingressen finns en faktaruta om ämnet, ofta illustrerad med en bild. Efter ingressen och innehållsförteckningen tappas principen med den omvända pyramiden dock, till fördel för att det ska vara lättare att leta i artikeln. Texten presenteras oftast i kronologisk ordning, särskilt om det är frågan om än händelse eller en person. Handlar det om något mer abstrakt brukar artikeln börja med att definiera begreppet för att sedan belysa det ur olika relevanta vinklar.

### Nyckelord
Det främsta nyckelordet i artiklarna är ämnestiteln. Artiklarna är dock inte skrivna för att locka läsaren till att skumma igenom texten utan försöker istället lägga upp innehållet pedagogiskt och logit. Nyckelord används därför väldigt lite i rubriker och texten. Man kan också se de talrika hyperlänkarna som leder till andra artiklar för nyckelord, då de är markerade enligt normen för hyperlänkar, och de orden oftast är viktiga eftersom de har sin egen artikel. Dessa nyckelord fungerar ganska bra för att låta läsaren skumma igenom texten tills ögonen fastnar på ett ord man letat efter, och kanske man till och med klickar sig vidare till den artikeln.

### Rubriker
I dessa artiklar är rubrikerna oftast väldigt korta och liknar ofta varandra i hur de är formulerade och den ordning de kommer i; gissningsvis finns det riktlinjer för skribenterna kring rubriker. De är inte heller menade att kunna stå för sig själva, utan liknar mer rubriksättningen i akademisk text. De ger struktur och hjälper läsaren att leta i texten, men de försöker inte fånga läsaren. Skulle man endast läsa rubrikerna skulle man inte få ut något av artikeln.

### Markeringar
Fetstil används intressant nog inte alls i löpande text. Mellanrubrikerna följer samma koncept som de större rubrikerna och lyfter inte fram viktig information överhuvudtaget, utan tjänar endast som separerare av texten i olika kapitel och med ett eller ett par ord berättar vad nästa stycke kommer att handla om.

### Blankrader
Det finns stor skillnad i hur blankrader används mellan artiklar och även inuti artiklarna, vilket antagligen beror på att varje artikel har många författare bakom olika delar av texten. Ibland används blankrader mycket flitigt och gör texten men ibland kan det finnas ganska långa stycken. Dock följer texterna ganska bra regeln om att skapa ett nytt stycke om texten introducerar en ny tanke.



## 2. [Snopes](http://www.snopes.com/)

![snopes.com](image/analysis/snopes.com.png?w=700&save-as=jpg&q=90)

Denna sida har ett väldigt klart fokus med alla sina artiklar och det är att slå fast om ett visst onlinerykte/narrativ stämmer eller ej. Sidans mål är att artiklarna ska delas i nätdiskussioner som ett argument, ett källa där man kan kolla huruvida påståendet man läste någonstans faktiskt kan stämma. Det finns därför stora krav på att sidan ska kännas legitim och trovärdig.

### Omvänd pyramid
Artikeln börjar med en rubrik som ställer frågan som artikeln besvarar. En ingress på en mening sammanfattar sedan hela artikeln, inklusive sanningshalten i påståendet. Därefter följer några korta sektioner, en som beskriver påståendet i korthet, en som med en symbol fastställer påståendets sanningshalt och, utifall att påståendet är delvis sant och delvis falskt, en sektion som specificerar vad som stämmer och vad ej. Till sist följer en längre sektion som i större detalj beskriver bakgrunden till ryktet. Denna sida följer alltså exemplariskt den omvända pyramiden.

### Nyckelord
Huvudrubriken etablerar nyckelorden för artikeln och de återkommer ett flertal gånger i texten, om än inte alltid direkt i början av stycket eller i tydliga mellanrubriker.

### Rubriker
Artiklarna har ganska långa rubriker, då hela kärnfrågan formuleras i den, men de är i alla fall väldigt tydliga och lockar läsaren till att gå in i artikeln. De står även väl för sig själva på så sätt att man förstår att resten av texten kommer att besvara frågan ställd i rubriken.

### Markeringar
Mellanrubrikerna i artiklarna är alltid samma för alla artiklar: claim, rating och origin. De är alltså både korta och tydliga, även om de inte berättar något i sig, men de fungerar ändå bra för att markera viktiga sektioner. Fetstil används endast i hyperlänkar till externa nyhetsartiklar och liknande, vilket kan motiveras eftersom de är särskilt viktiga i denna typ av artiklar.

### Blankrader
Artiklarna är bra på att bryta upp texten med blankrader, och använder även andra typer av innehåll för att skapa luft i texten, såsom bilder och citatblock som är formaterade annorlunda än brödtexten.



## 3. [Gamasutra](http://www.gamasutra.com/)

![gamasutra.com](image/analysis/gamasutra.com.png?w=700&save-as=jpg&q=90)

Detta är en branschsida för dataspelsbranschen. Dess innehåll består av en blandning av artiklar, nyheter och blogginlägg som behandlar en blandning av aspekter inom detta område.

För denna analys har jag tittat på ett urval av såväl nyhetsartiklar som blogginlägg som kan nås från förstasidan. Det ska nämnas att nyhetsartklarna verkar vara skrivna av journalister som är anställda på sidan, medan blogginläggen är skrivna av communityt, en brokig skara branschfolk, men alla dessa inlägg märks tydligt med en varning att innehållet är författarens och att sidan inte nödvändigtvis står bakom det.

### Omvänd pyramid
På denna sida saknas ingresser ganska långt, det finns inget introducerande stycke som är formaterat annorlunda än resten av texten och de flesta av texterna försöker inte sammanfatta innehållet överhuvudtaget. Speciellt i bloggtexterna så får man verkligen leta för att hitta de viktigaste poängerna.

### Nyckelord
De flesta av artiklarna slarvar ganska mycket bruket av nyckelord. Tydliga nyckelord etableras i rubriken men de används endast ibland och inte särskilt bra. Det verkar som att blogginläggen inte granskas särskilt noga, då kvalitén varierar väldigt mycket mellan olika inlägg. I vissa fall finns det ett tydligt upplägg i rubrik och nyckelord som återkommer i mellanrubriker, medan andra saknar mellanrubriker eller intressanta nyckelord att hålla fast vid överhuvudtaget.

### Rubriker
I vissa fall är texterna väldigt korta och där har författaren varit klok nog att inte lägga in alltför många rubriker, utan satsat på en sammanfattande huvudrubrik, som i de flesta fall gör ett gott jobb att uppfylla kriterierna för en rubrik, då de är såväl tydliga som klarar av att stå för sig själva. Dock är vissa rubriker väldigt långa och försöker att ta med för mycket av själva innehållet i rubriken.

### Markeringar
Trots att blogginläggen varierar i kvalité rent allmänt så gör alla som ingick i urvalet för denna analys ett bra jobb med mellanrubriker. De är kopplade till texten och till huvudrubriken och fungerar även på egen hand om man skumläser texten. De känns också nödvändiga i texterna, som annars skulle bli svårare att läsa och ta till sig. Nyhetsartiklarna är såpass korta att de inte behöver mellanrubriker. Fetstil används inte alls på denna sida, men däremot kursiv stil, vilket källmaterialet till denna analys råder emot att man ska använda, och i detta fall så är det rådet förståeligt. Texterna är inte så lätta att navigera i då man inte lika tydligt ser viktig information lyftas fram i den löpande texten.

### Blankrader
Sidan använder generellt blankrader på ett bra sätt, tillräckligt ofta för att texten ska kännas lättläst. På vissa ställen i bloggtexterna så blir styckena för långa och man tröttnar på att försöka ta sig igenom väggen av text. Det blir ännu en gång tydligt att blogginläggen inte lästs igenom av en redaktör som kunde ha brutit upp texten. Det finns flera fall där man kunde argumentera för blankrader med motivet ny tanke - ny rad.



## 4. [Lifehacker](https://lifehacker.com/)

![lifehacker.com](image/analysis/lifehacker.com.png?w=700&save-as=jpg&q=90)

Denna sida innehåller tips och guider för en bred mix av ämnen, men med speciell fokus på mjukvara. Tonen är lättsam och sidans mål är att vara lättillgänglig och erbjuda innehåll i lagom stora bitar, ämnen som är lätta att dela och därmed samla klick.

### Omvänd pyramid
Det finns ingen särskilt formaterad ingress i artiklarna på sidan. Vissa artiklar börjar ändå med ett inledande stycke som sammanfattar det viktigaste i artikeln, men större delen av artiklarna gör inte det. Däremot gör de flesta av artiklarna ett gott jobb med att tillämpa den omvända pyramiden på resten av artikeln, och lyfter fram de viktigaste punkterna tidigt i texten. I enstaka fall måste man gå till slutet av artikeln för att se slutsatsen besvara rubrikens fråga. I dessa fall uppfyller inte artikeln alls kravet på den omvända pyramiden, men de är ändå undantag.

### Nyckelord
Det råder stor skillnad mellan artiklarna hur bra de är på att använda nyckelord. Några artiklar gör det utmärkt och etablerar nyckelord i rubriken som sedan återkommer många gånger och är lätta att hitta i texten. Dock saknas detta i större delen av artiklarna. Ofta beror det på att ämnet som behandlas kanske inte lämpar sig till alltför mycket användning av nyckelord, men i flera fall är det tydligt att detta kunde ha använts och att författaren inte varit medveten om detta koncept.

### Rubriker
Artklarna präglas av bra rubriker som är tydliga och intressanta. De ställer ett bra påstående som genast väcker tankar hos läsaren. Uteslutande har de en relevant koppling till texten och man känner sig inte lurad efter att ha läst artikeln. Rubrikerna lyckas stå för sig själva i den mening att de påstår något, men som läsare vill man ändå ha argument för påståendet först, vilket ger en orsak att öppna och läsa artikeln. På denna punkt gör sidan alltså ett utmärkt jobb.

### Markeringar
I de flesta fall är artiklarna väldigt korta och har därför klokt nog undvikit mellanrubriker. I de fall de är längre så används mellanrubriker på ett bra sätt, de är placerade med lagom mycket mellanrum och är bra på att lyfta ut viktig information som också kopplar an till texten. Detta gör skumläsning av dessa aningen längre artiklar mycket lättare. Denna sida använder kursivstil istället för fetstil för att markera, vilket är i strid med de riktlinjer som källmaterialet till vår metid i denna analys anger. Sidan använder istället ofta formaterade listor, citat och länkar för att lyfta fram viktig information.

### Blankrader
Texterna är genomgående lättskrivna och layouten luftig, till stor del tack vare god användning av blankrader. I vissa artiklar kan en mening på två rader vara tillräckligt för att ha blankrader runt sig. Detta gör att läsningen går väldigt snabbt och som läsare påbörjar man lätt ett nytt stycke när man ser att det är väldigt kort.



## Sammanfattning
Ingen av de sidor som ingick i denna analys lyckas med uppfylla alla de kriterier som lades upp i inledningen. Inte heller fanns det någon sida som fick underkänt på alla punkter. I flera av fallen så varierade skrivstilen stort mellan artiklar på samma sida, vilket gör att man inte kan ge alltför generella kommentarer om dem. Generellt klarade Snopes bäst av de uppsatta kriterierna. Även Lifehacker lyckades ganska bra. Den sida som hade mest problem med de uppsatta reglerna var Gamasutra, där kvalitén på innehållet också i övrigt varierade stort. Denna sida är dock den mest specialiserade i analysen och har inte samma behov av att anpassa texterna för en bred massa. Wikipedia gick på flera punkter emot kriterierna, men där behöver man tänka på att den sidan behöver utgå ifrån delvis andra regler för att passa det encyklopediska formatet.

Ingen av dessa sidor använder dock fetstil för att markera något. I de fall som texten behövde markera ut något användes främst kursivstil, vilket är intressant med tanke på att källmaterialet tydligt anger att kursivstil inte bör användas för detta syfte. Är detta ett tecken på en förändrad stiltrend?
